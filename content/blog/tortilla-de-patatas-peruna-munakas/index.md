---
title: Tortilla de patatas perunamunakas
category: "reseptit"
date: "2020-12-12"
description: "Espanjalainen perunamunakas, Tortilla de patatas, vaatii vain muutaman raaka-aineen, mutta sen valmistamiseen tarvitaan taitoa ja rakkautta ruokaa kohtaan, muuten se ei onnistu. Jokaisella espanjalaisella perheellä on oma twistinsä tortillan tekoon, ja usein espanjassa järjestetäänkin tortillan teko kilpailuja. Tässä resepti perunamunakkaan tekoon, jolla varmasti onnistut."
banner: "./tortilla.jpg"
---

Espanjalainen perunamunakas, Tortilla de patatas, vaatii vain muutaman raaka-aineen, mutta sen valmistamiseen tarvitaan taitoa ja rakkautta ruokaa kohtaan, muuten se ei onnistu. Jokaisella espanjalaisella perheellä on oma twistinsä tortillan tekoon, ja usein espanjassa järjestetäänkin tortillan teko kilpailuja.

Jotkut vastustavat sipulin käyttöä, toiset taas vaativat sitä ehdottomasti. Eräät pitävät kypsemmästä (ja kuivemmasta), minä taas itse rakastan sisältä lähes raakaa munakasta. Kyseessä on siis ruoka, jota espanjassa syödään usein, ja sen valmistamisen taitamiseen menee useampi yritys. Tämä resepti siis on suuntaa-antava, jolla varmasti onnistuu.

## Tortilla de patatas raaka-aineet (4 henkilölle):

- 6 kananmunaa
- 1 pieni sipuli (jos pidät sipulista)
- noin 3 desilitraa oliiviöljyä
- 3 perunaa (noin 600g)
- Suolaa

## Perunamunakkaan teko-ohje
Pilko sipuli pieniksi paloiksi, jos haluat käyttää sipulia. Pese perunat ja kuori ne. Pilko peruna noin puolen sentin paksuisiksi viipaleiksi. Leikkaa perunaviipaleet vielä puoliksi, eli puolikuun muotoisiksi.

Kuumenna oliiviöljy syvällä paistinpannulla, varo kuitenkin ettet polta öljyä ja ettei se ala savuamaan. Lisää (sipulit) ja perunat öljyn sekaan. Anna paistua noin 25 minuuttia.

Kun perunat alkavat saada kullanruskeaa väriä pintaan, on aika kaapia ne pois öljystä. Nosta perunat talouspaperilla peitetylle lautaselle. Muista, että voit käyttää samaa öljyä ensi kerralla uudestaan, jos säilytät sen jossain astiassa tai purkissa. Oliiviöljy säilyy hyvin. Pyyhkäise paistinpannulta vielä ylimääräiset perunanpalat ja oljyt pois.

Riko munat kulhoon ja sekoita ne hyvin joko haarukalla tai vispilällä. Sekoita mukaan perunat. Lisää vielä suolaa ja pippuria maun mukaan, ja sekoita vielä hetki.

Pistä taas pannu kuumenemaan. Lisää pannulle loraus oliiviöljyä. Kaada koko kulhon sisältö pannulle ja levitä se tasaisesti ympäriinsä puisella lusikalla tai lastalla. Anna paistua sen ajan, että pohja alkaa jo ruskistua ja pystyt erottamaan munakkaan reunat pannulta.

Peitä paistinpannu lautasella ja pyöräytä pannu ympäri! Munakkaan pitäisi nyt olla lautasella (ei haittaa vaikka vähän valusisi yli). Livauta munakas nyt takaisin pannulle, raaka puoli alaspäin. Anna paistua hetken ajan.

Tortilla de patatas on nyt valmis nautittavaksi, mutta se maistuu hyvälle myös kylmänäkin. 
